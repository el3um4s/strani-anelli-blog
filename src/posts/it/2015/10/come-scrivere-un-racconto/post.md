---
title: Come scrivere un racconto
date: 2015-10-08 17:54
categories:
  - Nessuna Categoria
published: true
description: "Dopo cento pagine di lettura/studio su come ci si documenta per scrivere un racconto sono giunto alle seguenti conclusioni: per scrivere bene ci vuole tempo, non serve un libro intero per capire la scrittura, documentarsi è sempre possibile."
cover: cover.webp
lang: it
tags:
  - "#come-scrivere-un-racconto"
---
Bene, dopo cento pagine di lettura/studio su come ci si documenta per scrivere un racconto sono giunto alle seguenti conclusioni:

  - Alla fine per scrivere bene ci vuole tempo. Molto più tempo di quello che io ho, e avrò mai a disposizione.
  - Non serve un libro intero per capire che la scrittura, anche quella narrativa, prevede un certo metodo. Che poi è molto simile al metodo di studio che usavo (usavamo?) all’università.
  - Documentarsi sui libri e online è possibile. Ma per scrivere bene, alla fin della fiera, serve sempre vedere le cose in prima persona. E questo costa tempo. E denaro.
  - Se dovessi mai decidere di scrivere narrativa, aspettatevi racconti, e sogni, ambientati a Milano, in Brianza, in Veneto e nel ferrarese. Altri posti non li conosco di persona così bene da poter pensare di scrivere qualcosa.
  - Mica ho capito come si possono organizzare meglio i propri appunti, i propri spunti e le proprie idee. Anche se alcune pagine e alcune schede me le devo studiare meglio.

Ma la sensazione finale di tutto questo è: inutile. No, non nel senso che il libro sia inutile, ma mi fa apparire una cosa che mi piace fare, la scrittura, come una cosa enormemente complessa, e difficile. E sono convinto che sia difficile. Ed è ovvio che sia complessa, mica discuto questo. Ma troppo pessimismo non fa bene.

Quindi, chiudo il libro, mi ascolto un po’ di musica, mi bevo un succo e dimentico tutto quanto. O, meglio, faccio tesoro dei consigli e dimentico la parte in cui dice che è tutto duro, complesso e difficile.

### Risorse sul racconto
- [Writers Magazine Italia](http://www.writersmagazine.it/ "Writers Magazine Italia") (link, italiano)
- [Cosa serve per scrivere un buon racconto](http://www.internazionale.it/notizie/2015/03/25/flannery-o-connor-consigli-scrittura "Cosa serve per scrivere un buon racconto"), secondo Flannery O’Connor (Internazionale)
- [Scuola di scrittura: scrivere narrativa](http://www.delosstore.it/ebook/collane/58/scuola-di-scrittura-scrivere-narrativa/ "Scuola di scrittura: scrivere narrativa") (collana di ebook editi da Delos Books: costano un paio d’euro l’uno, e sono molto completi)


