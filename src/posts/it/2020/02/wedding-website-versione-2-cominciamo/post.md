---
title: "Wedding Website Versione 2: cominciamo"
date: 2020-02-10 10:41
categories:
  - 100DaysOfCode
tags:
  - wedding-website-versione-2-cominciamo
  - un-nuovo-inizio
  - 100DaysOfCode
cover: cover.webp
published: true
lang: it
description: "Ci ho messo un pochino a trovare un titolo decente per questo post. Non l'ho trovato. Comunque, è il momento di passare al secondo obiettivo dei miei #100DaysOfCode: sistemare il sito del matrimonio. Dove per 'sistemare' ho di fatto scoperto che intendevo dire 'rifare'. Come mai? Per due ragioni, una tecnica l'altra di cuore."
---
Ci ho messo un pochino a trovare un titolo decente per questo post. Non l'ho trovato. Comunque, è il momento di passare al [secondo obiettivo dei miei #100DaysOfCode](https://blog.stranianelli.com/un-nuovo-inizio/): _sistemare il sito del matrimonio_. Dove per '_sistemare_' ho di fatto scoperto che intendevo dire '_rifare_'. Come mai? Per due ragioni, una tecnica l'altra di cuore.

Quella tecnica è legata al cambio di hosting e a un problema con il programma che ho usato per creare il sito. Cambiando l'hosting sono passato da `http` a `https` facendo sì che le immagini usate nella sezione _Luna di Miele_ non venissero più caricate correttamente. La mia prima idea, di conseguenza, è stata semplicemente di aggiornare gli `url`. Non è stato così semplice. Perché? Perché il sito lo ho creato usando _Construct 3_, ma deve essere cambiato qualcosa di fondamentale nel salvataggio web, oppure a me è sfuggito qualcosa. Nonostante tutto funzionasse (non bene, ma abbastanza) un anno fa, oggi non è più così. E onestamente non ho voglia di metterci mano per capire dove è il problema. Anche perché è un'ottima scusa per darla vinta alla _ragione del cuore_.

Cosa intendo? Intendo che, anche se non l'ho detto a nessuno quando ho creato il sito del nostro matrimonio avevo in testa una cosa. Mi sarebbe piaciuto, e mi piace tutt'ora, l'idea di aggiungere alle informazioni base (_noi due_, _gli appuntamenti_, _la lista nozze_ e _la luna di miele_) alcune pagine (o sezioni? o paragrafi?, non so) dedicate a quello che poi è stato. Perché è stata una giornata meravigliosa, indimenticabile, e vorrei che qualcosa trasparisse dal sito.

Certo, mia moglie e io abbiamo i nostri ricordi, abbiamo l'album di nozze e la musica del ricevimento, ci sono video, il guest book e tante tante cose. Però, non so bene spiegare il perché, avere anche un accenno a questo sul sito mi pare una cosa bella.

Quindi, se tanto devo cambiare, spostare e aggiungere allora è meglio rifare tutto ex novo. Mantenendo la stessa apparenza, ovviamente, ma con lo sguardo ben rivolto al mio obiettivo: far sì che il sito del nostro matrimonio sia un bel ricordo, per noi e per chi c'era.
