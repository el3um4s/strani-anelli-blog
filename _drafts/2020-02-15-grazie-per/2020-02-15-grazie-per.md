---
title: "Grazie per..."
usa_webp: true
header:
  immagine_tipo: "jpg"
  miniatura: "grazie-per"
  immagine_estesa: "grazie-per"
  immagine_fonte: "Photo credit: [**Freshh Connection**](https://unsplash.com/@freshhconnection)"
  overlay_filter: rgba(79, 79, 79, 0.5)
date: "2020-02-15 13:00"
categories:
  - 100DaysOfCode
  - Productivity
tags:
  - 100DaysOfCode
  - Bullet Journal
---

Dopo aver cominciato il [mio primo Bullet Journal]({% post_url 2020-02-08-bullet-journal %}) mi sono accorto di una cosa: era difficile rintracciare alcune informazioni nei miei appunti, anche utilizzando l'indice. In particolar modo avevo difficoltà a trovare le cose belle di ogni giorno velocemente. Per ovviare a questo problema ho deciso di creare una raccolta specifica, il **diario del grazie**. Di cosa si tratta?

Ogni giorno, la sera, scrivo una sola frase preceduta dalla data. La frase comincia sempre con "_Grazie per_" e continua con un motivo per il quale essere grati. Non sempre è facile trovare una ragione, ma mi sono imposto che per quanto una giornata possa essere terribile voglio scovare anche un solo momento per cui essere grato. Grato a chi? Non è importante a chi, l'importante è che ci sia qualcosa di bello nella giornata, qualcosa da ricordare. Oramai sono 100 giorni che compilo questo diario, e scorrere le varie voci mi fa bene. Mi aiuta a rivivere i bei momenti, a ricordare che anche quando tutto sembra andare storto qualcosa di buono c'è. È una pratica, un'abitudine, che mi fa bene.

Non sono l'unico a credere nell'effetto positivo della gratitudine. Thomas Oppong, su Medium, ha scritto un bel post, _[Gratitude is a Skill For Happier Living](https://medium.com/kaizen-habits/gratitude-is-a-skill-for-happier-living-350a4d800042)_. Lui cita anche alcuni studi, ma il concetto alla base è simile a quello che ho provato sulla mia pelle:

> Esprimere gratitudine aiuta le persone a stare meglio con sé stesse, a migliorare la loro autostima. Inoltre mostrare gratitudine verso altre persone spinge gli altri a provare e a dimostrare gratitudine, migliorando la vita di ognuno.

Come ogni cosa positiva, anche questa si trasmette agli altri. E influenza positivamente non solo il nostro umore ma anche il nostro modo di pensare: alcuni studiosi sostengono che la pratica della gratitudine aiuti a migliorare l'apprendimento, il pensiero razionale e la capacità di prendere decisioni.

Non è il mio campo, non so se è davvero così o se invece è tutta una suggestione. So però che usare il mio Bullet Journal anche in questo modo mi fa bene. E sta diventando una parte di me. Anche perché, in fin dei conti, la vita e le altre persone possono farci molto male, possono portarci via tutto o quasi, e noi stessi, a volte, non possiamo controllare gran ché. Ma niente e nessuno può toglierci un cuore pieno di gratitudine per la vita e per le piccole (o grandi) cose belle che abbiamo vissuto ogni giorno.
