---
title: Il Problema del “Segui le Tue Passioni”
usa_webp: true
header:
  immagine_tipo: "jpg"
  miniatura: "segui-le-tue-passioni.webp"
  immagine_estesa: "segui-le-tue-passioni.webp"
  overlay_filter: 'rgba(79, 79, 79, 0.5)'
  immagine_fonte: 'Photo credit: [**Jossuha Théophile**](https://unsplash.com/@nunchakouy)'
date: '2015-10-13 17:00'
---

Segui sempre le tue passioni. Sì, certo, pare un buon consiglio. Se organizzi la tua vita attorno a quello che ami fare di certo avrai una vita meravigliosa. Per di più, in genere, ti piace fare quello che sai fare bene. Come può essere sbagliato questo consiglio?

### Segui le tue passioni: il problema del tempo

{% include picture img="strani-anelli-tempo-che-passa" ext="jpg" alt="" %}

Beh, è sbagliato. Non in senso assoluto, per alcuni può anche funzionare. Ma non per tutti. E, sopratutto, per la maggior parte di noi è un pessimo consiglio. Non mi credi? Beh, guarda qua:

{% include picture img="come-cambiano-le-passioni-nel-tempo" ext="jpg" alt="" %}

Ok, il grafico non è bellissimo. Però rappresenta bene il concetto: quello che ci piace adesso non è detto che ci piacerà tra 10, 20 o 30 anni. Cambiano i gusti, cambiano le opinioni, **con il trascorrere del tempo cambiano anche le passioni**. Giù, in fondo, trovi tutti i link alla ricerca originale, con i numerini per verificare tu stesso sta cosa. Oppure, se preferisci, pensa a cosa ti piaceva fare solo qualche anno fa, e a quello che ti piace fare oggi.

### Ok, ma il lavoro?

{% include picture img="non-esiste-il-lavoro-dei-tuoi-sogni" ext="jpg" alt="" %}

Ma non è solo questo il problema. Anzi, a voler ben vedere ci si può anche adattare a un lavoro che un po’ alla volta smette di appassionare. Il problema è che il lavoro dei propri sogni, quello che ci permette di seguire le nostre passioni, mica è detto che esista. O se anche esiste, perché dovremmo essere proprio noi a poterlo fare?

È una questione matematica. Approssimando i dati di una ricerca di qualche tempo, circa l’80% di noi ha una passione. O per lo meno ama fare qualcosa così tanto da sognare di farla diventare un lavoro. Il problema è che il 90% di queste “passioni” sono concentrate nella musica, nello sport e nell’arte. Ma solo il 5%, o meno, dei lavori sono in questi settori. L’amara verità è che **solo pochi possono trasformare la propria passione in un lavoro**. E non è detto che tocchi proprio a noi, anzi.

Se è così, e lo è, cosa ci resta da fare? Rassegnarci a un destino di frustrazioni e rimpianti? Assolutamente no. Però occorre fare un passo indietro.

### La ricerca della felicità: riconoscere il lavoro dei propri sogni

{% include picture img="la-ricerca-della-felicità" ext="jpg" alt="" %}

Perché la questione del “segui le tue passioni” in realtà è un’altra. Noi tutti abbiamo in testa questa idea romantica: segui le tue passioni, **se vuoi essere felice devi fare quello che ci piace. Falso!** E per varie ragioni:

  - non sappiamo valutare bene quello che ci piacerebbe fare in futuro
  - la felicità – lavorativa – non è data dal trasformare una passione in un lavoro

Pare contro-intuitivo ma per essere felici ci serve un lavoro coinvolgente. Sì, ok, la passione è coinvolgente per definizione. All’inizio. Poi però le cose cambiano. Subentra la routine, e si finisce per far diventare tutto un’abitudine. E no, non è necessariamente una cosa negativa: siamo animali abitudinari, in fin dei conti.

Il problema è, semmai, fare un lavoro che ci coinvolga. E che ci possa appassionare non un anno, non due, ma per molto, molto tempo.

### Il lavoro più bello del mondo

{% include picture img="il-lavoro-piu-bello-del-mondo" ext="jpg" alt="" %}

Ma quali caratteristiche deve avere un lavoro per essere coinvolgente? E, di conseguenza che genere di lavoro è un bel lavoro? Non esiste una risposta assoluta a questa domanda ma possiamo comunque provare a stilare una lista delle **5 caratteristiche di un buon lavoro**:

  1. **indipendenza**: un buon lavoro ci permette di decidere come fare le varie operazioni. E magari permetterci anche di sperimentare nuove soluzioni.
  2. **completezza**: ovvero vedere come finisce il lavoro stesso. Cominciare un compito, e portarlo a termine, e ammirare il risultato è importante per essere contenti. E per dare un senso alla nostra fatica.
  3. **varietà**: fare sempre la stessa cosa, per ore e ore, ogni giorno, ecco, tutto questo è alienante. Un buon lavoro ti permette di variare, di fare varie cose, magari anche di imparare nuove mansioni.
  4. **misurabile**: capire se stiamo svolgendo bene il nostro compito, poter ricevere commenti positivi, e anche critiche negative: in questo modo possiamo crescere e migliorare. E, perché no, anche trovare il giusto apprezzamento dai colleghi, o dal capo.
  5. **pagato**: che pare una cosa scontata ma non lo è del tutto. Un buon lavoro ci permette di vivere, di costruire una famiglia, e di mantenerla. E, anche, di toglierci qualche sfizio.

Oltre a queste ci sono altre caratteristiche importanti, vero. Ma se troviamo queste caratteristiche possiamo provare un senso di soddisfazione professionale, possiamo crescere e maturare e, infine, possiamo eccellere. E appassionarci al nostro lavoro.
