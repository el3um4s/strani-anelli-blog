---
title: "100 Days of Coding: tempo scaduto, più o meno"
header:
  miniatura: "fine-100-giorni.webp"
  immagine_estesa: "fine-100-giorni.webp"
  overlay_filter: rgba(79, 79, 79, 0.5)
  immagine_fonte: "Photo credit: [**Sebastian Yepes**](https://unsplash.com/@sebasluna)"
date: "2018-04-16 17:00"
---

I miei 100 giorni di coding sono finiti, più o meno. Ho perso il conto a 60 giorni, e poi non ci sono stato più dietro. E mi sono arreso. Non li ho finiti. Però ho finito due progettini, uno dei quali mi sta dando soddisfazioni. Ma andiamo con ordine, e partiamo dalla cosa più importante: **cosa non ha funzionato?**

### Cosa non è andato

Penso di aver sbagliato due cose in questi miei 100DaysOfCoding (che io continuo a chiamarli così, anche se in effetti non sono stati 100 :smiley:).

  1. **Non avevo ben chiaro cosa volessi fare**. Sono partito allo sbaraglio, senza uno straccio di progetto, un piano di studi, nulla. Alla lunga questo mi ha fatto studiare, provare, testare mille cose diverse. E se da un lato sento di aver approfondito alcuni aspetti della programmazione, d’altro canto mi sono perso. A un certo punto volevo fare tutto, e mi sono ritrovato a non riuscire più a fare nulla. E ho smesso di contare i giorni, e ho considerato finito l’esperimento, con un fallimento.
  2. **Ho preteso troppo da me**. Che è abbastanza naturale, mi rendo conto, quando si affronta una sfida. Però ci vuole misura, e non sempre è possibile ottenere tutto subito. Anzi, a volte invece di incaponirsi su una funzione che… non funziona, a volte è meglio lasciare stare. Chiudere il PC e andare a dormire. E, a proposito di dormire, come corollario forse è meglio non dormire una manciata di ore a notte, per troppe notti di fila. Me lo devo ricordare, la prossima volta.

Perché sì, **ci sarà una prossima volta**. Nei miei buoni propositi di quest’anno c’era riuscire a finire almeno una sessione di 100DaysOfCoding, e voglio riuscirci. Anche perché questo esperimento mi ha fatto crescere, mi sta facendo crescere tuttora. E mi ha anche regalato una piccola soddisfazione.

### Vue Calc

E la soddisfazione si chiama **Vue Calc**. È una semplice, e tutto sommato banale, app calcolatrice per Windows e Linux. Non è nulla di speciale, davvero, solo una calcolatrice. Però è piaciuta. Ed è piaciuta perché ha uno stile grafico semplice, essenziale ed elegante. E ha due temi, uno chiaro, uno scuro. Anzi, per dirla con le parole di [Softpedia](https://www.softpedia.com/get/PORTABLE-SOFTWARE/Office/Calendar-Organizers/Vue-Calc.shtml) è un:

> Sophisticated-looking calculator with only standard math operators, made for users who put emphasis on appearance above all else

Sì, è una recensione. Una recensione positiva, di un mio progetto. Semplice, banale, però è piaciuta. Sono contento. Sono contento perché è una calcolatrice costruita interamente in JavaScript, con Electron e VueJS. Sono contento perché non è stato semplice, per un neofita come me, combinare assieme tutti i vari elementi, e farli funzionare in maniera accettabile.

Sono contento anche perché il [progetto su GitHub](https://github.com/el3um4s/vue-calc) ha avuto una cinquantina di stelline, due issues, e due fork. E, ad ora ci sono [più di 40.000 downloads](https://somsubhra.com/github-release-stats/?username=el3um4s&repository=vue-calc).

Ripeto, non è nulla di che, però è bello vedere un proprio progetto avere un minimo di diffusione.

### Local Server for Construct 3

Diffusione che invece non ha avuto l’altro progettino che ho completato negli ultimi giorni: **Local Server for Construct 3**. La [pagina GitHub](https://github.com/el3um4s/local-server-for-construct-3) non ha nessuna stellina, e nessun commento. E ci sono stati [solo 40 download](https://somsubhra.com/github-release-stats/?username=el3um4s&repository=local-server-for-construct-3), compreso il mio di prova. Peccato, perché è un programma che reputo più utile rispetto alla calcolatrice. Tant’è vero che la sto utilizzando.

### Quindi

Quindi questi 100 giorni sono stati un fallimento e **un successo**. Un fallimento perché non sono arrivato a 100. Ma un successo perché ho cominciato a maneggiare con più cognizione JavaScript, e ho finito un progetto completo, e l’ho anche pubblicato e dato in pasto al mare magnum di Internet. Dove affogherà nei prossimi tre giorni, ma tant’è.
